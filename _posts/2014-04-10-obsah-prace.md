---
layout: post
title:  "Bakalářské a diplomové práce"
date:   2014-04-10 21:25:00
---

# Rozsah a forma práce
Rozsah práce se řídí předpisy [FIT][ssz]. Pro diplomanty jsou konkrétní požadavky na rozsah a formu uvedeny [zde][ssz-dp], bakaláři najdou informace [zde][ssz-bp].

[ssz]: http://www.fit.vutbr.cz/info/szz/pokyny_dp.html
[ssz-dp]: http://www.fit.vutbr.cz/info/szz/pokyny_dp.html
[ssz-bp]: http://www.fit.vutbr.cz/info/szz/pokyny_bp.html

## Úvod
Závěrečná zpráva by měla minimálně obsahovat stručný úvod do problematiky. Vysvětlíte, v čem spočívá vaše práce a co je jejím cílem. Rovněž by mělo být uvedeno, zda již před vámi někdo něco podobného dělal nebo jestli se jedná o naprostou novinku. V rámci úvodu by měly být také vysvětleny základní pojmy a definice, aby byl text pochopitelný i pro čtenáře, který se v problematice plně neorientuje.

## Teoretická část
V teroretické části by měly být podrobně rozebrány a popsány teoretické základy práce. Zde se bude především hodnotit práce s literaturou a relevantnost zdrojů. Snažte se mít všechna tvrzení a vzorečky (pokud nejsou přímo vaše) ocitované. Úvod společne s teoretickou částí by měl zabírat přibližně první třetinu práce.

## Návrh řešení
V této kapitole byste se měli věnovat vlastnímu návrhu. Pomocí diagramů například popište stěžejní části vaší práce. Obecně platí, že citací by v této části práce mělo být méně než v úvodních kapitolách, aby bylo zřejmé, že prezentujete vlastní myšlenky.

## Implementace
V kapitole popište, jak jste váš návrh implementovali. Například můžete zmínit jaký programovací jazyk jste zvolili, jestli používáte programové knihovny třetích stran, jestli váš výsledný program podporuje spolupráci s jinými programy/systémy. Nezávazně lze říci, že návrh řešení a implementace tvoří druhou třetinu práce.

## Experimenty
V práci by měly být popsány vámi prováděné experimenty. Například u biometrických systémů popište velikost vaší databáze a to, zda je volně přístupná nebo nějakým způsobem omezená. Popište také, jak jste prováděli vyhodnocení výkonnosti systému, jaké dílčí parametry algoritmů jste použili a proč.

## Závěr
V závěru práce, který společně s experimenty tvoří poslední třetinu práce, by mělo být především uvedeno, čeho jste dosáhli a zda na vaši práci někdo (nebo vy sami) může navázat a dále ji rozvíjet. Nemělo by být na škodu uvést i případné nedostatky práce s tím, že rovnou navrhnete možná řešení.